Anayasa Mahkemesine Başvuru Süresinin Başlangıç Tarihi Nedir?

Av. Mehmet Erbil1

Kural olarak yargılamanın sonlandığı, diğer bir deyişle olağan kanun yollarının
tükendiği tarihten itibaren 30 gün içinde Anayasa Mahkemesine Bireysel
Başvuru yapılabilir.

Sürenin başlangıcı, yargılamanın sona erdiği, olağan kanun yollarının tükendiği
gündür. Başvuru süresi yargılama sonucunda verilen kararın tebliği veya
öğrenme ile başlar.

Anayasa mahkemesi kararlarında; başvurucu veya avukatının nihai kararı UYAP
üzerinde açıp okuması ile öğrenmenin gerçekleştiğini ve 30 günlük sürenin
başlayacağını belirtilmektedir.

Başvurucu veya vekili, başvurucu hakkında verilen nihai kararı tebliğ edilmeden
önce herhangi bir şekilde öğrenmiş ise başvuru süresi öğrenme tarihi itibarıyla
başlar. Örneğin, nihai kararın UYAP üzerinde açılıp okunması, nihai karar
verildikten sonra dosyada fotokopi alınması veya dosyanın fiziki olarak
incelenmesi gibi durumlarda, başvuru süresi bu tarih itibarıyla başlamaktadır.
Elektronik tebligatlarda, elektronik tebligatın posta adresine ulaşmasını takiben
5 gün sonra tebliğ edilmiş sayılacağı belirtilmekte ise de, tebligatın açılıp
okunduğu tarih itibarıyla 30 günlük süre başlar.

Yüze karşı verilen kararlar kesin ise, başvuru süresi kararın tefhim edildiği, yani
sanığın veya vekilinin yüzüne karşı okunduğu tarihtir. Sanığın veya vekilinin
gıyabında verilen kararlarda ise kararın tebliğ edildiği tarih sürenin başlangıç
tarihidir. Beraat kararları yüze karşı okunmuş ise süre kararın kesinleşme tarihi
değil tefhim tarihidir.

Soruşturma aşamasında yapılan işlemler ile tutuklama ve tutuklamanın
devamına dair kararların hukuka aykırılığı nedeniyle Anayasa Mahkemesine
yapılacak başvurularda, süre bu tür kararlara karşı yapılan itirazların reddine
dair verilen kararların tebliği ya da tefhimi ile başlar.

Yargılamada makul sürenin aşıldığı ve makul sürede yargılanma
hakkının ihlal edildiği düşünülüyor ise yargılamanın her aşamasında başvuru
yapılabilir. Bu durumda 30 günlük başvuru süresi başlangıç tarihi başvurunun
yapıldığı tarihtir.

Yaşam hakkı, Adil yargılanma hakkı, Mülkiyet hakkı, Özel ve aile hayatına saygı
hakkı, İfade özgürlüğü hakkı, Toplantı hakkı, Etkili hukuk yollarına başvurma
hakkı vb. haklarının ihlal edildiğini düşünenler, ancak nihai kararın
verilmesinden sonra Anayasa mahkemesine başvurabilirler.

Anayasa Mahkemesi, Yargıtay tarafından verilen onama kararlarının başvurucu
veya avukatına tebliğ edilmemesi halinde, dosyanın ilk derece mahkemesi
kalemine geldiği tarihten itibaren, üç ay artı 30 gün içinde başvurunun
yapılması gerektiğini belirtmektedir.

Ceza Davalarında Yargıtay’ ın onama kararından sonra cezanın infazı için,
hükümlüye tebligat yapılmadan yakalama gerçekleşmiş ise yukarıda sözü edilen
üç ay artı 30 günlük süre dolmamış ise yakalama tarihinden itibaren 30 günlük
süre içinde başvuru yapılabilir.

İstinaf ve Yargıtay Cumhuriyet Başsavcılıklarına yapılan itirazlar ve Kanun
Yararına Bozma nedeniyle yapılan başvurular tüketilmesi zorunlu olmayan
olağan üstü kanun yollarıdır. Olağan üstü kanun yoluna başvurulması kural
olarak Anayasa Mahkemesine başvuru süresini kesmez.

Bazı özel durumlarda, olağan üstü kanun yollarının tüketilmesi, Anayasa
Mahkemesine yapılacak bireysel başvuru için bekletici mesele haline gelebilir.
Örneğin Yargıtay süreci tamamlanan bir yargılamada, Yargıtay Cumhuriyet
Başsavcılığının itirazı üzerine dosya Yargıtay Ceza Genel Kuruluna gönderilmiş
ise, Anayasa Mahkemesi; son karar merci olması nedeniyle ve Ceza Genel
Kurulunda çıkacak karar ile çelişkiye düşülmemesi için Ceza Genel Kurulu
Kararının beklenmesi gerektiğini belirtmektedir. Bu durumda olağan üstü kanun
yoluna gidilmesi nedeniyle verilecek kararın kesinleşmesinden sonra da 30
günlük süresi içinde Anayasa mahkemesine başvuru yapılabilir.

Avukat Mehmet Erbil, İstanbul Üniversitesi Hukuk Fakültesinde hukuk eğitimini tamamlamıştır. 1990 yılından beri İstanbul’da serbest avukatlık yapmaktadır. Çalışmalarını insan hakları ihlalleri ile ilgili olarak ulusal ve uluslararası hukuk alanında yoğunlaştırmıştır.  Avrupa İnsan Hakları Mahkemesi ve Anayasa Mahkemesine yaptığı başvurularla ulusal hukuk mevzuatında bir çok değişikliğin yapılmasına katkıda bulunmuştur.↩

UYARI
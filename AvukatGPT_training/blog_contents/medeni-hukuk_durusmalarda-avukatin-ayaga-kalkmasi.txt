Duruşmalarda Avukatların Ayağa Kalkma Tartışması

Stj. Av. Ceren AKDAĞ1

Anayasa 9. maddesinde yargı yetkisinin, Türk Milleti adına bağımsız
mahkemelerce kullanılacağı belirtilmiştir. Adaletin kutsallığına olan saygı
ve mahkemelerin de adalet dağıtılan yerler olması nedeniyle; yargıya ve
dolayısıyla mahkemeye saygı gösterilmesi gerekmektedir. Bununla
birlikte, yine Anayasa 138/1. madde de ise; hakimin, Anayasa ve kanunla
bağlı olduğu belirtilmiştir. Buna rağmen bazı durumlarda hakimler,
kanunlarda belirtilen haller dışında duruşmada avukatların ayağa
kalkmamasını saygısızlık olarak değerlendirip, avukatlar hakkında işlem
başlatmaktadır. Şüphesiz ki duruşma düzenini sağlamak, hakimin
elindedir. Ancak bu durum hakimlerin keyfi olarak işlem yapmasına bir
sebep değildir. Hangi durumlarda ayağa kalkılması ve kimlerin kalkacağı
kanunlarda açıkça belirtilmiş olmasına rağmen, avukatların ayağa kalkarak
konuşmaları, kimi zaman kendisini daha iyi ifade etmesi, kimi zaman da
adalete olan saygısından ayağa kalkması tamamen kişinin kendi
inisiyatifinde olup herhangi bir yasal dayanağı yoktur. Bazı zorunluluklar
dışında ayağa kalkılmadığında, bazı hakimler veya mahkeme başkanları
objektiflikten uzaklaşarak yargılamanın tarafsız bir şekilde yürütülmesine
engel olacak şekilde davranmaktadırlar. Hukuk ve ceza yargılamasında da
ortak olarak belirtilen ve zorunlu olarak ayağa kalkılmasını gerektiren
hükmün açıklanması ve yemin etme durumu dışında, örneğin ara karar gibi
yargılamayı sona erdirmeyen durumlarda ayağa kalkma zorunluluğu
bulunmamaktadır. İlk olarak hangi kararların hüküm niteliği taşıdığına
bakılmalıdır. Bununla birlikte duruşmada hangi durumlarda ayağa
kalkılacağını ceza ve hukuk yargılaması açısından da ayrı ayrı
değerlendirmek gerekir.

Hüküm Nedir?

Hüküm, bir dava mahkemesinin hukuksal uyuşmazlığı çözen son kararıdır. Ceza yargılamasında, suçlu bulunması durumunda yasanın o suç için
öngördüğü cezaya çarptırılması, suçsuz bulunması durumunda da aklanması biçiminde olur. Hukuk yargılama usulünde ve idari
yargılamada hüküm, açılan davanın türüne göre değişir. Kanunda hangi kararların “hüküm” sayılacağı sınırlı olarak sayılmıştır. Buna göre
CMK’nın 223/1 maddesinde, “beraat, ceza verilmesine yer olmadığı, mahkûmiyet, güvenlik tedbirine hükmedilmesi, davanın reddi ve davanın
düşmesi kararı” hüküm olarak belirlenmiştir. “Hükmün açıklanmasının geri bırakılması” kararı her ne kadar CMK’nın 223/1 maddesinde, hüküm
olarak sayılmamış olsa da nitelik itibariyle hüküm sayılmaktadır.

1. Ceza Yargılaması

5271 sayılı Ceza Muhakemesi Kanunu’nda duruşma esnasında hangi
durumlarda ayağa kalkılacağını düzenleyen maddeler 55. ve 231.
maddelerdir.

Ceza Muhakemesi Kanunu 55. madde 2. fıkrasında, “Yemin edilirken
herkes ayağa kalkar” denilmektedir. Yemin edilirken duruşma salonunda
bulunan herkes ayağa kalkmalıdır. Bu duruma herhangi bir istisna
getirilmemiştir. Madde gerekçesinde de açıklandığı üzere herkes
kelimesinden cumhuriyet savcısı, hakimler veya mahkeme başkanının da
dahil olduğu belirtilmiştir. Bunun sebebi de yemin eden tanığın yaptığı işin
ve yeminin önemini anlaması ve herkesin ayağa kalkmasıyla ruhsal olarak
etki yaratmaktır.

Ceza Muhakemesi Kanunu 231. madde 4. fıkrasında, “Hüküm fıkrası
herkes tarafından ayakta dinlenir” denilmektedir. Madde gerekçesinde ise,
hüküm açıklanırken, mahkeme heyeti ve cumhuriyet savcısı hariç duruşma
salonunda bulunan herkesin ayağa kalkmasının zorunlu olduğu
belirtilmiştir.

2. Hukuk Yargılaması

6100 sayılı Hukuk Muhakemeleri Kanunu’nda duruşma esnasında hangi
durumlarda ayağa kalkılacağını düzenleyen maddeler 233., 258. ve 294.
maddelerdir.

Taraf yeminini düzenleyen, Hukuk Muhakemesi Kanunu 233. madde 5.
fıkrasında “Yemin eda edilirken, hakim de dahil olmak üzere hazır
bulunan herkes ayağa kalkar” denilmektedir. Yine, tanık yeminini
düzenleyen aynı kanunun 258. madde 2. fıkrasında “Yemin eda edilirken,
hakim de dahil olmak üzere hazır bulunan herkes ayağa kalkar”
denilmektedir.

Her iki madde fıkrasına bakıldığında, 233. maddede taraf yemini ve 258.
maddede ise tanığın yapacağı yeminin zamanı ve şekli olarak düzenleme
yapılmışsa da herkesin ayağa kalkmasının zorunluluğu açıkça ifade
edilmiştir.

Hukuk Muhakemesi Kanunu 294. madde 5. fıkrasında “Hükmün tefhimini,
duruşmada bulunanlar ayakta dinler” denilmektedir. Yine aynı maddenin
birinci ve altıncı fıkrasında, hükmün ne olduğu açıklanmıştır: “Mahkeme, usule
veya esasa ilişkin bir nihai kararla davayı sona erdirir. Yargılama sonunda
uyuşmazlığın esası hakkında verilen nihai karar, hükümdür. “Hükme
ilişkin hususlar, niteliğine aykırı düşmedikçe, usule ilişkin nihai kararlar
hakkında da uygulanır.” denilmektedir.

Özetle, her iki yargılama açısından da kanunda belirtilen ayağa kalkma
durumları dışında avukatların ayağa kalkmasının yasal bir zorunluluğu
yoktur. Ara karar okunurken, taraflar veya vekiller beyanda bulunurken
ayağa kalkılması tamamen kişinin tercihine bırakılmıştır. Özellikle
avukatlar beyanda bulunurken, duruşmanın ertelenmesi veya hüküm
niteliği olmayan kararların açıklanması esnasında yerleşmiş bir ayağa
kalkma durumu söz konusudur. Bu durum çoğunlukla adalete saygı olarak
değerlendirilirken bir yandan da mahkemelerde bağımsız ve tarafsız bir
karar alabilmek için girilen mücadele olarak ele alınmaktadır. Ayağa
kalkmayan avukatlara karşı bazı yargıçlar ayağa kalkmaları hususunda
aşağılayıcı şekilde uyarılar yaparak, avukatın ayağa kalkması konusunda
baskı yapmaktadırlar. Buna direnen avukatlar hakkında; bazen bu husus
duruşma zaptına geçirilerek avukatın bir dahaki duruşmada aynı tavrı
göstermemesi hususunda uyarılması, bazen de duruşma tutanağına
yazılarak avukat hakkında işlem yapılması için Baro ve ilgili kurumlara
iletilmesi şeklinde tutumlar sergilenmektedir. Karşılıklı bu diretmeler,
yargılamanın objektifliğini yitirmesine ve yargılamanın gergin bir ortamda
yapılmasına yol açmaktadır. Nitekim, bazı hakimler, avukatlarla bu
tartışma içerisine girmekte ve kararları da bu tartışma çerçevesinde
şekillenebilmektedir. Yakın bir tarihte, İstanbul 7. Asliye Ceza Mahkemesi
hakimi, sanığın avukatlığını yaptığı davada ayağa kalkmadan konuşan
avukatı ayağa kalkması için uyarmış, Mahkeme hakimi, savunmasını
oturarak yapmaya devam eden avukatın kendisine hakaret ettiği ve
avukatlık görevini yerine getirmediği gerekçesiyle, avukatın duruşmalara
alınmamasına karar vermiştir. İlgili avukat, mahkemenin verdiği bu karara
üst mahkemede itiraz etmiştir. İtirazını değerlendiren İstanbul 3. Ağır Ceza
Mahkemesi (üst mahkeme), ‘Hüküm dışındaki kararlarda ayağa kalkma
zorunluluğunun olmadığını’ açıkça belirterek asliye ceza mahkemesinin
verdiği kararı kaldırmıştır.

Sonuç olarak, ceza yargılamasında tanık yeminin edası ve hükmün
açıklanması; hukuk yargılamasında ise taraf yemini ve tanık yemininin
edası ile hükmün açıklanması sırasında taraf avukatlarının ayağa kalkması
usul gereği zorunlu olup; bu işlemler dışında taraf avukatlarının ayağa
kalkması zorunlu değildir. Bu konunun yargılama esnasında tartışma
konusu yapılması da usulen doğru değildir.

KAYNAKÇA

Stajyer Av. Ceren AKDAĞ, İstanbul Kültür Üniversitesi Hukuk Fakültesi’nden 2021 yılında mezun olmuştur. Halen İstanbul Barosu’na kayıtlı stajyer avukat olarak, avukat yanı stajını yapmaktadır.↩

UYARI
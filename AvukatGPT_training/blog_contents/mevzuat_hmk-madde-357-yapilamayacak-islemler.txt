Yapılamayacak İşlemler

HMK Madde 357

HMK Madde 357 Gerekçesi

HMK 357 (Yapılamayacak İşlemler)  Emsal Yargıtay Kararları

(1) Bölge adliye mahkemesi hukuk dairelerinde karşı dava açılamaz, davaya müdahale talebinde bulunulamaz, davanın ıslahı ve 166 ncı maddenin birinci fıkrası hükmü saklı kalmak üzere davaların birleştirilmesi istenemez, bölge adliye mahkemesince resen göz önünde tutulacaklar dışında, ilk derece mahkemesinde ileri sürülmeyen iddia ve savunmalar dinlenemez, yeni delillere dayanılamaz.

(2) Bölge adliye mahkemeleri için yetki sözleşmesi yapılamaz.

(3) İlk derece mahkemesinde usulüne uygun olarak gösterildiği hâlde incelenmeden reddedilen veya mücbir bir sebeple gösterilmesine olanak bulunmayan deliller bölge adliye mahkemesince incelenebilir.

Bölge adliye mahkemesinde gerektiğinde tahkikat (soruşturma) yapılabilse de, ilk derece mahkemelerinden farklı olarak, karşı dava açılamaz, davaya müdahale talebinde bulunulamaz, davanın ıslahı ve 170 inci (yasada 166 ncı) maddenin birinci fıkrası hükmü saklı kalmak üzere davaların birleştirilmesi istenemez, bölge adliye mahkemesince re’sen göz önünde tutulacaklar dışında ilk derece mahkemesinde ileri sürülmeyen iddia ve savunmalar dinlenemez, yeni delillere dayanılamaz ve bölge adliye mahkemesi için yetki sözleşmesi yapılamaz.

Bölge adliye mahkemesinin ilk derece mahkemesi olarak davaya baktığı sınırlı hâller dışında, bu mahkemeye doğrudan dava açılamayacağından karşı dava da açılamayacaktır. Davaya müdahale, hakkı veya borcu bir davanın sonucuna bağlı olan üçüncü kişinin taraflardan birisine katılması ve ona yardım etmesi olduğundan, müessese niteliği itibarıyla ancak ilk derece mahkemesinde yarar sağlayacağı öngörülerek bölge adliye mahkemesinde davaya katılma olanağı tanınmamıştır. Bölge adliye mahkemesi ancak ilk derece mahkemesince karara bağlanan davalara bakabileceğinden, başka ilk derece mahkemesinde henüz karara bağlanmamış dava ile birleştirme söz konusu olamayacak, bölge adliye mahkemesinde davaların birleştirilmesi istenemeyecektir. Bölge adliye mahkemelerinin yetkisi kamu düzeni ile ilgili olduğundan, bu konuda yetki sözleşmesi yapılamayacaktır. Islah ilk derece mahkemesinde hüküm ifade edeceğinden, bölge adliye mahkemesinde ıslah kabul edilmemiş, buna uygun olarak, ilk derece mahkemesinde ileri sürülmeyen iddia ve savunmaların karşı tarafın muvafakatiyle dahi bölge adliye mahkemesinde ileri sürülememesi esası benimsenmiştir. Bölge adliye mahkemesi iddia ve savunmanın değiştirilmesi ve genişletilmesi yasağına aykırılığı kendiliğinden gözetecektir. Tarafların ilk derece mahkemesinde usulüne uygun olarak ileri sürmediği deliller de bölge adliye mahkemesinde incelenemeyecektir. Ancak ilk derece mahkemesinde usulüne uygun olarak ileri sürüldüğü hâlde, haksız olarak reddedilip incelenmeyen veya ilk derece mahkemesinde mücbir bir sebeple gösterilebilme olanağı bulunmayan ya da tarafın geç ileri sürmesinde bir kusurun bulunmadığı deliller bölge adliye mahkemesinde incelenebilecektir. Bunun gibi, bölge adliye mahkemesince kendiliğinden incelenecek hususlar, şüphesiz taraflarca da ileri sürülebilecektir.

YARGITAY 1. HUKUK DAİRESİ
Esas : 2017/4980 Karar : 2017/7491Tarih : 20.12.2017

HMK 357. Madde

Yapılamayacak İşlemler

Taraflar arasında görülen davada; Davacı, kayden maliki olduğu çekişme konusu 83 ada 233 parsel sayılı taşınmaz üzerinde bulunan binanın 4. katındaki daireye haklı ve geçerli bir neden olmaksızın davalılar tarafından elatıldığını ileri sürerek, elatmanın önlenmesini istemiştir.

Davalılar bir savunma getirmemişlerdir.

İlk Derece Mahkemesince, taşınmazı haklı ve geçerli bir neden olmaksızın davalı …`nın kullandığının sabit olduğu gerekçesiyle adı geçen davalı yönünden davanın kabulüne, diğer davalılar yönünden ise ispatlanamayan davanın reddine karar verilmiş,

… Adliye Mahkemesince; “ … Özellikle, davacının kayıttan kaynaklanan mülkiyet hakkına üstünlük tanınmak ve çekişme konusu taşınmaza davalı …`nun haklı ve geçerli bir neden olmaksızın el atmak sureti ile işgal ettiği, diğer davalıların ise taşınmaza herhangi bir müdahalesinin bulunmadığı belirlenmek suretiyle yazılı şekilde karar verilmesi doğru bulunduğuna, 
ayrıca davalı tarafın yargılama aşamasında davanın esasına ilişkin herhangi bir savunmada bulunmadığı ve delil göstermediği, yine davalı vekilinin istinaf dilekçesinde ileri sürdüğü savunmalara ilişkin de delil ibraz etmediği,

kaldı ki 6100 sayılı Hukuk Muhakemeleri Kanunu`nun 357. maddesi hükmü uyarınca … Adliye Mahkemesince resen gözönünde tutulacaklar dışında, ilk derece mahkemesinde ileri sürülmeyen iddia ve savunmaların istinaf aşamasında dinlenemeyeceği ve bu aşamada yeni delillere dayanılamayacağı,

öte yandan davalının murisi ve eşi … … ‘nun davaya konu daireyi dava dışı yükleniciden harici olarak satın aldığı savunmasının da tapu kayıt maliki davacıya karşı ileri sürülemeyeceği”       gerekçeleriyle davalı …`nın istinaf başvurusunun esastan reddine karar verilmiştir.

Karar, davalı … vekili tarafından süresinde temyiz edilmiş olmakla; Tetkik Hakimi …`nin raporu okundu, düşüncesi alındı. Dosya incelendi, gereği görüşülüp, düşünüldü.

Dosya içeriğine, toplanan delillere, hükmün dayandığı yasal ve hukuksal gerekçeye ve özellikle delillerin takdirinde bir isabetsizlik bulunmamasına göre; davalı …`nun temyiz itirazı yerinde değildir. Reddiyle usul ve yasaya uygun olan hükmün ONANMASINA, aşağıda yazılı 10.246.60.-TL. bakiye onama harcının temyiz eden davalıdan alınmasına, 20.12.2017 tarihinde oybirliğiyle karar verildi.

UYARI
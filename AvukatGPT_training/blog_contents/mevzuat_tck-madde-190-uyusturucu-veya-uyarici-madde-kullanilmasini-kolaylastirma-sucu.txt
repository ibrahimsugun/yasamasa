Uyuşturucu veya Uyarıcı Madde Kullanılmasını Kolaylaştırma Suçu

TCK Madde 190

TCK Madde 190 Gerekçesi

TCK 190 Uyuşturucu Kullanılmasını Kolaylaştırma ve Özendirme Suçu Yargıtay Kararları

(1) Uyuşturucu veya uyarıcı madde kullanılmasını kolaylaştırmak için;

a) Özel yer, donanım veya malzeme sağlayan,

b) Kullananların yakalanmalarını zorlaştıracak önlemler alan,

c) Kullanma yöntemleri konusunda başkalarına bilgi veren, Kişi, beş yıldan on yıla kadar hapis ve bin günden onbin güne kadar adlî para cezası ile cezalandırılır.

(2) Uyuşturucu veya uyarıcı madde kullanılmasını alenen özendiren veya bu nitelikte yayın yapan kişi, beş yıldan on yıla kadar hapis ve bin günden onbin güne kadar adlî para cezası ile cezalandırılır.

(3) Bu maddede tanımlanan suçların tabip, diş tabibi, eczacı, kimyager, veteriner, sağlık memuru, laborant, ebe, hemşire, diş teknisyeni, hastabakıcı, sağlık hizmeti veren, kimyacılıkla veya ecza ticareti ile iştigal eden kişi tarafından işlenmesi halinde, verilecek ceza yarı oranında artırılır.

5237 sayılı Türk Ceza Kanunu (TCK) Tam Metin

Makale :Uyuşturucu Kullanılmasını Kolaylaştırma Suçu ve Cezası

Maddede, uyuşturucu veya uyarıcı madde kullanılmasını kolaylaştırıcı hareketler, suç olarak tanımlanmıştır.

Birinci fıkranın (a) bendinde, bir kimsenin başkasına uyuşturucu veya uyarıcı madde kullanmasını kolaylaştırmak için özel yer, donanım veya malzeme sağlaması cezalandırılmaktadır. Dikkat edilmelidir ki, burada kişiye uyuşturucu veya uyarıcı madde verilmemektedir. Aksi takdirde yukarıdaki maddenin dördüncü fıkrasında tanımlanan suç oluşur. Bu suç açısından önemli olan, kişiye uyuşturucu veya uyarıcı madde kullanmasını kolaylaştırmak için özel yer temin etmek, uyuşturucu veya uyarıcı madde dışında diğer donanım ve malzemeleri temin etmektir. Suçun oluşması için kendisine kolaylık sağlanan kişinin uyuşturucu veya uyarıcı madde kullanması gerekmemektedir.

Fıkranın (b) bendinde, bu suçu oluşturan ikinci seçimlik hareket tanımlanmıştır. Buna göre, uyuşturucu veya uyarıcı madde kullananların yakalanmalarını zorlaştırıcı önlemler almak, söz konusu suçu oluşturacaktır.

Fıkranın (c) bendine göre, uyuşturucu veya uyarıcı maddelere ilişkin kullanma yöntemleri konusunda kişilere bilgi verilmesi de bu suçu oluşturur.

Maddenin ikinci fıkrasında, bu suçun belli meslek ve sanatı icra eden kişiler tarafından işlenmesi, daha ağır cezayı gerektiren nitelikli unsur olarak tanımlanmıştır.

Üçüncü fıkrada ise, uyuşturucu veya uyarıcı madde kullanılmasının alenen özendirilmesi veya bu nitelikte yayın yapılması, ayrı bir suç olarak tanımlanmıştır.

Yargıtay 20. Ceza Dairesi         2017/3336 E.  ,  2018/1747 K.

Aralarında toplamış oldukları para ile sanık aracılığıyla satın aldıkları uyuşturucu maddeyi seyir halinde iken araçta birlikte içtikten sonra, ihbar üzerine; kolluk görevlilerince 12 gram esrar maddesinin ele geçirildiği olayda; sanığın eyleminin bir bütün olarak kullanmak için uyuşturucu madde bulundurma suçunu oluştuduğu ayrıca, özel yer ve donanım veya malzeme sağlama olarak değerlendirilemeyeceği, sanığın uyuşturucu kullanımını kolaylaştırmaya yönelik kastının olmadığı, atılı suçun unsurları itibariyle oluşmadığı gözetilmeden bu suçtan yazılı şekilde mahkûmiyet kararı verilmesi,

Yargıtay 10. Ceza Dairesi         2020/9931 E.  ,  2022/9022 K.

Hakkında ayrıca kullanmak için uyuşturucu madde bulundurma suçundan mahkûmiyet kararı verilen sanığın, tanık…, … ve … ile birlikte uyuşturucu madde kullanmaktan ibaret eyleminin, TCK’nın 190/1. maddesinde düzenlenen suçun unsurlarından olan, “uyuşturucu madde kullanılmasını kolaylaştırma” özel kastı ile gerçekleşmediği, dolayısıyla suçun manevi unsuru oluşmadığından, sanığın atılı suçtan beraati yerine yazılı şekilde mahkûmiyetine karar verilmesi, bozma nedenidir.

Yargıtay 20. Ceza Dairesi         2017/3946 E.  ,  2017/5134 K.

Sanık üzerinde ve evde yakalanan uyuşturucuları içmek için aldığını, tanık olarak dinlenen … mahkeme huzurunda verdiği ifadesinde “sanık …
benim arkadaşımdır olay tarihinde misafir olarak onun evine gitmiştim oda iddianamede ismi geçen arkadaşları topladı masada uyuşturucu açtılar uyuşturucu içiyorlardı polis gelip bastı” şeklinde beyan ettikleri anlaşılmakla;sanığın kendi evinde birlikte uyuşturucu madde kullanmaktan ibaret eyleminin özel yer ve donanım veya malzeme sağlama olarak değerlendirilemeyeceği, atılı suçun unsurları itibariyle oluşmadığı gözetilmeden yazılı şekilde mahkûmiyet kararı verilmesi, bozma nedenidir.

Yargıtay 20. Ceza Dairesi         2018/957 E.  ,  2018/3370 K.

Sanık … hakkında uyuşturucu madde kullanımını kolaylaştırma suçundan verilen hükmün incelenmesinde:

Sanık …‘in kendisine ait işyerinde, haklarında kullanmak için uyuşturucu madde bulundurma suçundan işlem yapılan tanıklar …, … ve … ile birlikte uyuşturucu madde kullanmaktan ibaret eylemi, TCK’nın 190/1. maddesinde düzenlenen suçun unsurlarından olan, “uyuşturucu madde kullanılmasını kolaylaştırma” özel saiki ile gerçekleşmediği gibi suçun manevi unsuru da oluşmadığından, sanığın atılı suçtan beraati yerine yazılı şekilde mahkûmiyetine karar verilmesi,

Yargıtay 10. Ceza Dairesi         2013/2680 E.  ,  2018/9869 K.

Sanık … hakkında uyuşturucu madde kullanılmasını kolaylaştırma suçundan kurulan beraat hükmünün incelenmesinde:

Sanığın kiralayarak oturduğu suça konu evde haklarında tedavi ve denetimli serbestlik kararı verilen diğer sanıklar … ve …‘e uyuşturucu madde içmek için hazırladığı düzenekle uyuşturucu madde kullanmalarına imkan sağlaması nedeniyle üzerine atılı uyuşturucu veya uyarıcı madde kullanılmasını kolaylaştırma suçunu işlediği ve bu suçtan mahkûmiyetine karar verilmesi gerektiği gözetilmeden, sanık hakkında atılı suçtan beraat hükmü tesis edilmesi;

Yargıtay 10. Ceza Dairesi         2018/319 E.  ,  2018/5552 K.

Sanık … hakkında 11/08/2015 tarihli eylemi nedeniyle ‘‘uyuşturucu madde kullanımını kolaylaştırma’’ suçundan verilen mahkûmiyet hükmünün incelenmesi:

Dosyadaki bilgi ve belgelere göre; sanığın bulundukları metruk bina içinde hakkında kullanmak için uyuşturucu madde bulundurma suçundan ayrı işlem yapılan …‘e uyuşturucu madde temin etmekten ibaret fiilinin sadece TCK’nın 188. maddesinin 3. fıkrasında yer alan suçu oluşturduğu ve bu suçtan ayrı hüküm kurulduğu, sanığın ayrıca uyuşturucu madde kullanılmasını kolaylaştırmak için özel yer, donanım ve malzeme sağladığına ilişkin mahkûmiyetine yeterli ve kesin delil bulunmadığı gözetilmeden beraat yerine mahkûmiyet hükmü kurulması, bozma nedenidir.

Yargıtay 10. Ceza Dairesi         2016/2180 E.  ,  2020/5536 K.

Dosya kapsamına göre mahkeme sanıkların eylemlerinin kabulünü 5271 sayılı CMK’nın 140. maddesi uyarınca teknik araçlarla izleme faaliyetleri kapsamında elde edilmiş görüntülere dayandırmış ise de; 5271 sayılı CMK’nın 140. maddesi uyarınca teknik araçlarla izleme kararının sınırlı sayıda gösterilmiş suç tipi bakımından verilebildiği, elde edilen delillerin ise sadece bu suçlar bakımından hükme esas alınabileceği gözetilmeden, CMK’nın 140. madddesi kapsamında sayılan suçlardan olmayan uyuşturucu kullanılmasını kolaylaştırma suçu yönünden elde edilen görüntülerin hükme esas alınması; bozma nedenidir.

Yargıtay 20. Ceza Dairesi         2017/2023 E.  ,  2020/867 K.

Sanık hakkında uyuşturucu ve uyarıcı madde kullanılmasını özendirme suçundan verilen hükmün incelenmesinde;

İncelenen tüm dosya kapsamına göre; sanığın “facebook” isimli sosyal paylaşım sitesine koyduğu fotoğraf içeriklerinin özendirici nitelikte olduğunu kesin olarak kabul etmek olanaklı olmadığı gibi, uyuşturucu veya uyarıcı madde kullanılmasını alenen özendirme kastı ile hareket ederek sosyal paylaşım sitesinde yer verdiğine dair her türlü şüpheden uzak yeterli delil bulunmadığından unsurları oluşmayan suçtan beraati yerine, mahkumiyetine karar verilmesi;

Yargıtay 10. Ceza Dairesi         2013/1701 E.  ,  2017/689 K.

Uyuşturucu madde kullanılmasını kolaylaştırma suçundan verilen mahkûmiyet hükmünün incelenmesi:

Mağdure …‘un beyanlarında geçen … ve … hakkındaki dava dosyasının getirtilerek ve adı geçenler ile mağdure …‘un duruşmaya davet edilerek sanığın uyuşturucu kulllanmaları için TCK’nın 190. maddesinde belirtildiği üzere kendilerine ne şekilde “özel yer, donanım ve malzeme’’ sağladığı hususunda ayrıntılı beyanları alınarak sonucuna göre sanığın hukuki durumunun belirlenmesi gerektiği gözetilmeden eksik araştırma ile hüküm kurulması

YARGITAY 10. CEZA DAİRESİ Esas : 2014/5289 Karar : 2018/2731

TCK 190. Madde

Evde uyuşturucu madde kullanılması Uyuşturucu veya Uyarıcı Madde Kullanılmasını Kolaylaştırma Suçuna vücut vermez

Dosyadaki bilgi ve belgelere göre, CMK’nın 206/2-a maddesi gereği hukuka aykırı olarak elde edilen CD’nin hükme esas alınamayacağı dikkate alınarak, CD içeriğine göre; sanığın olay tarihinde kendisine ait olmayan evde TCK’nın 190/1 maddesi gereğince özel yer, donanım, malzeme sağladığı veya kullananların yakalanmalarını zorlaştıracak önlemler aldığının kesin kabulü olanaklı olmadığı gibi kullanıldığı varsayılan maddeler ile ilgili delillerin ele geçmemesi, tanıklar … ve …‘ın beyanları ve sanığın savunmasının aksine kullanma yöntemleri konusunda başkalarına bilgi verme hususları sabit olmadığından, şartları oluşmayan atılı suçu işlediğine dair her türlü şüpheden uzak, yeterli ve kesin delil bulunmadığı gözetilmeden beraati yerine mahkumiyetine karar verilmesi,

Yasaya aykırı, Cumhuriyet savcısının ve sanığın temyiz itirazları bu nedenle yerinde olduğundan, hükmün BOZULMASINA, 20.03.2018 tarihinde oybirliğiyle karar verildi.

YARGITAY 20. CEZA DAİRESİ
Esas : 2016/2053 Karar : 2016/5303

TCK 190. Madde

Uyuşturucu madde satan kişinin satın alanların yakalanmadan içmesi için evde uyuşturucu madde kullanmalarına olanak sağlaması Uyuşturucu veya Uyarıcı Madde Kullanılmasını Kolaylaştırma Suçu oluşturmaz, çünkü suç özel saikle işlenebilen bir suç olduğundan manevi unsur oluşmaz.

Oluşa ve dosya kapsamına göre; sanıklar…. ve ….’ın, ….’a ait evde iştirak halinde uyuşturucu madde ticareti yaptıkları, kolluk güçlerine yakalanmamak için kendilerinden kullanmak için uyuşturucu madde satın alan kişilerin, söz konusu evde uyuşturucu madde kullanmalarını sağladıkları; dolayısı ile sanıkların amacının uyuşturucu madde kullanımını kolaylaştırmak değil, kullanıcıların, kendilerinden temin ettikleri uyuşturucu maddelerle yakalanmalarını engellemek olduğu anlaşılmakla, somut olayda, TCK’nın 190/1. maddesinde düzenlenen suçun unsurlarından olan, “uyuşturucu madde kullanılmasını kolaylaştırma” özel saiki gerçekleşmediğinden ve suçun manevi unsuru oluşmadığından, sanıkların beraatleri yerine yazılı şekilde mahkûmiyetlerine karar verilmesi, bozma nedenidir.

Yargıtay 10. Ceza Dairesi         2013/13007 E.  ,  2014/1359 K.

Uyuşturucu madde kullanılmasını kolaylaştırma suçundan kurulan hükmün incelenmesi:

Olay günü evine gelen ve haklarında “ kullanmak için uyuşturucu madde bulundurma” suçundan tedavi ve denetimli serbestlik tedbiri uygulanan kişilere uyuşturucu madde vermek ve onların aldıkları uyuşturucu maddeleri evinde kullanmalarına rıza göstermekten ibaret eyleminin sadece TCK’nın 188. maddesinin 3. fıkrasında yer alan suçu oluşturduğu, aynı Kanun’un 190. maddesinde belirtilen “ özel yer, donanım ve malzeme sağlama” niteliğinde olmadığı, dolayısıyla sözü edilen maddede tanımlanan “uyuşturucu madde kullanılmasını kolaylaştırma” suçunun unsurlarının oluşmadığı gözetilmeden, sanık hakkında beraat yerine mahkûmiyet hükmü kurulması, bozma nedenidir.

Yargıtay 10. Ceza Dairesi         2010/18685 E.  ,  2014/1581 K.

Sanık … hakkındaki uyuşturucu madde kullanılmasını kolaylaştırmak için özel yer sağlama suçundan kurulan mahkûmiyet hükmünün incelenmesi:

Olay günü evine gelen ve hakkında “kullanmak için uyuşturucu madde bulundurma” suçundan TCK’nın 192/2. maddesi uyarınca ‘‘ceza tayinine yer olmadığına’’ karar verilen diğer sanık … ve ölen … ile birlikte uyuşturucu madde kullanan sanığın eyleminin TCK’nın 190. maddesinde belirtilen “özel yer sağlama,” niteliğinde olmadığı ve atılı suçun unsurlarının oluşmadığı gözetilmeden, sanık hakkında beraat yerine mahkûmiyet hükmü kurulması,

Yargıtay 10. Ceza Dairesi         2017/675 E.  ,  2019/3200 K.

Sanığın savunması, uyuşturucu madde kullanmadığını gösteren Malatya Adli Tıp Grup Başkanlığı’nın 02/01/2014 tarihli raporu, olay ve yakalama tutanağı ile yaş küçüklüğü nedeniyle soruşturma evrakı tefrik edilen … ve … ile kullanmak için uyuşturucu madde bulundurma suçundan hakkında tedavi ve denetimli serbestlik tedbirine hükmedilen sanık …’in anlatımları dikkate alındığında, sanığın sabit olan eyleminin diğer sanıkların kan analizlerinde çıkan uyuşturucuyu temin etme suçunu oluşturduğu ve 5237 sayılı TCK’nın 188/3. maddesi uyarınca tecziyesi gerektiği gözetilmeden, uyuşturucu madde kullanılmasını kolaylaştırma suçundan hüküm kurulması, bozma nedenidir.

Yargtay 10. Ceza Dairesi         2019/3017 E.  ,  2019/7572 K.

Sanıkların savunmaları, ev aramalarında ele geçen maddeler ve tüm dosya kapsamına göre sanıkların uyuşturucu madde kullanılmasını kolaylaştırmak için özel yer, donanım ve malzeme sağlamalarının söz konusu olmadığı sanıklara ait kan ve idrar raporlarında uyuşturucu madde tespit edilmesi değerlendirildiğinde; sanıkların sabit olan fiillerinin “kullanmak için uyuşturucu madde bulundurma” suçunu oluşturduğu gözetilmeden, “uyuşturucu madde kullanılmasını kolaylaştırmak” suçundan mahkûmiyet hükmü kurulması, bozma nedenidir.

Yargıtay 10. Ceza Dairesi         2015/5658 E.  ,  2019/6409 K.

Mağdurların soruşturma aşamasında avukat huzurunda alınan beyanlarında; 30.04.2013 tarihinde sanığın bir avuç esrar maddesinden üç tane kağıdın içerisine birer tutam koyarak mağdurlara verdiğini, mağdurların da bu esrarı diğer sanık …’e verdiklerini ve ….’in hazırladığı düzenekle …’nın verdiği esrarı içtiklerini beyan etmeleri ve dosya kapsamına göre; sanığın eyleminin uyuşturucu madde ticareti yapma suçunu oluşturduğu gözetilmeden suçun niteliği yanlış değerlendirilerek uyuşturucu madde kullanılmasını kolaylaştırma suçundan hüküm kurulması, bozma nedenidir.

Yargıtay 10. Ceza Dairesi         2011/9159 E.  ,  2014/2761 K.

Sanık Metin hakkında “uyuşturucu madde kullanılmasını kolaylaştırma” suçundan verilen hükmün incelenmesi:

Diğer sanık Sadrettin tarafından getirilen net 12,48 gram eroini satın aldıktan sonra, eroinin bir bölümünü ikamet ettiği misafirhanede Sadrettin’le birlikte kullanan sanığın eyleminin “kullanmak için uyuşturucu madde bulundurma” ve suç konusu eroinin kişisel ihtiyaç miktarının üzerinde olması nedeniyle “satmak için uyuşturucu madde bulundurma” suçlarını oluşturduğu gözetilmeden, “kullanmak için uyuşturucu madde bulundurma” suçundan ayrı olarak “satmak için uyuşturucu madde bulundurma” yerine, “uyuşturucu madde kullanılmasını kolaylaştırma” suçundan hüküm kurulması, bozma nedenidir.

Yargıtay 20. Ceza Dairesi         2015/832 E.  ,  2015/788 K.

Sanığın, temin ettiği 0,5 gramdan ibaret kokaini birlikte kaldığı … ile birlikte kullandıkları; sabit olan fiilinin “kullanmak için uyuşturucu madde bulundurma” suçunu oluşturduğu ve bu suçtan dolayı hakkında verilen mahkumiyet kararının kesinleştiği anlaşılmakla sanık hakkında uyuşturucu madde kullanılmasını kolaylaştırma suçundan beraate hükmedilmesi gerekirken yazılı şekilde mahkûmiyetine karar verilmesi, bozma nedenidir.

UYARI
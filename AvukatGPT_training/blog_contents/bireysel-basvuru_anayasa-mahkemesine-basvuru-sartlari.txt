Anayasa Mahkemesine Başvuru Yapılabilmesinin Koşulları

Av. Mehmet Erbil1

1- İhlal edildiği ileri sürülen hak; Anayasa’da ve Avrupa İnsan Hakları
Sözleşmesi’nde ortak güvence altına alınmış olmalıdır.

İhlal edildiği belirtilen hak, hem Anayasa da hem de Avrupa İnsan Hakları
sözleşmesinde (AİHS) düzenlenerek, ortak güvence altına alınmış olmalıdır. Yalnızca
Anayasa da ya da yalnızca AİHS de güvence altına alınan bir hak nedeniyle Anayasa
Mahkemesine başvuru yapılamaz. Örneğin; Yaşama hakkı, İşkence yasağı hakkı, Adil
yargılanma hakkı, Özgürlük ve Güvenlik Hakkı, Aile ve özele hayata saygı hakkı,
İfade özgürlüğü hakkı, Eğitim hakkı, Mülkiyet hakkı, Toplanma ve dernek kurma
hakkı gibi haklar hem Anayasa da hem de AİHS de güvence altına alınan haklardandır.
Çalışma hakkı gibi bazı haklar ise, Anayasada düzenlenmiş olmasına rağmen Avrupa
İnsan Hakları Sözleşmesinde düzenlenmemiştir. Bu nedenle çalışma hakkının ihlal
edildiğini düşünen başvurucular, çalışma hakkının ihlali nedeniyle Anayasa
mahkemesine başvuru yapamazlar. Ancak, çalışma hakkının ihlali, başvuranın aile
hayatını ve özel hayatını da ilgilendirdiği ve etkilediği için, çalışma hakkının ihlali
nedeniyle, aile ve özel hayata saygı hakkının ihlal edildiğini ileri sürmek suretiyle
başvuru yapabilirler.

2. İhlal, kamu gücünü kullanan kurum veya kişilerin faaliyetleri sonucunda
meydana gelmiş olmalıdır.

Anayasada ve AİHS de ortak güvence altına alınan hak, kamu gücünü kullanan kişi
veya kurumların işlem veya eylemleri sonucunda meydana gelmiş olmalıdır. Kamu
gücünü kullanan kişi ve kurumlarının işlem veya eylemleri, kamu kurumlarının yaptığı
düzenleyici işlemler (yasa, tüzük, yönetmelik ve genelgelerle), bir suç soruşturması
nedeniyle bir hakkın ihlali meydana gelebilir. Kamu gücünü kullanan kurum ve
kişilerin, eylem ve işlemleri nedeniyle Anayasada ve Avrupa İnsan Hakları
Sözleşmesinde ortak güvence altına alınan haklarının ihlal edildiğini ve zarara
uğradıklarını düşünen gerçek veya tüzel kişiler; ihlalin tespiti, ihlalin giderilmesi ve
uğradıkları zararın karşılanması için Anayasa mahkemesine başvuru yapabilirler.

3. İhlal edildiği belirtilen hakla ilgili, olağan kanun yolları tüketilmiş olmalıdır.

Bir hakkın ihlal edildiğini düşünen gerçek veya tüzel kişiler; öncelikle İhlal nedeniyle
ortaya çıkan zararın giderilmesi için, mevzuat gereğince idareye başvuru yapılması
zorunlu ve gerekli ise öncelikle ilgili kuruma başvuru yapmalıdır. İdarenin olumsuz
karar vermesi ya da süresi içinde cevap vermemesi halinde ilgili kuruma karşı dava
açarak nihai kararı almalıdırlar. Olağan kanun yollarına yapılan başvurularda ve açılan
davalarda; hangi hakkın ya da hakların ihlal edildiği, ihlalin ne zaman ve ne şekilde
gerçekleştiği, ihlale neden olan eylem ya da işlemin ne olduğu, ihlale neden olan kamu
gücünü kullanan kurum veya kişilerin kim ya da kimler olduğu ve zararın miktarı
belirtilmelidir. Yapılan başvuruda ya da açılan davalarda, ihlal nedeniyle uğranılan
zararın giderilmesi açıkça talep edilmelidir. Anayasa Mahkemesinin birçok kararında
belirtildiği üzere; olağan kanun yollarına yapılan başvurularda dile getirilmeyen
hususları inceleme kapsamı dışında tutmuştur. Avrupa İnsan Hakları Mahkemesi (AİHM) de, iç hukukta, özellikle Anayasa Mahkemesine yapılan bireysel başvuru
dosyasında dile getirilmeyen ihlal iddialarının ilk defa AİHM in önüne getirilmesi
halinde inceleme yapmayacağını belirtmiştir. AİHM, ihlal edildiği belirtilen haklarla
ilgili olarak, başvurucu iç hukuktaki yargılamalarda, özellikle Anayasa Mahkemesine
yapılan bireysel başvuruda, bu hususu dile getirmiş olsaydı, ihlalin ve zararın
giderilmesinin mümkün olabileceğini belirtmektedir.

4. İhlal iddiası, yargılamalar sırasında ve olağan kanun yolları (itiraz, istinaf ve
temyiz) başvurularında açıkça dile getirilmiş olmalıdır.

Kamu gücünü kullanan kişi veya kurumların faaliyetleri nedeniyle hakları ihlal
edilenler veya yapılan yargılama sırasında veya yargılama sonucunda verilen karar
nedeniyle haklarının ihlal edildiğini düşünenler; örneğin delillerin gerektiği gibi
toplanmaması, eksik toplanması, hukuka aykırı delillere dayanılarak hüküm kurulması,
savunma hakkının kısıtlanması, kanuna aykırı ve açıkça keyfi karar verilmesi gibi
nedenlerle haklarının ihlal edildiğini düşünenler, yargılama sürecinde; yaptıkları
itiraz, istinaf ve temyiz dilekçelerinde bu huşuları açıkça dile getirmelidirler. Derece
mahkemelerinde ileri sürülmeyen ihlal iddiaları, yargılama sonucunda verilen karar,
açıkça kanuna aykırı olmadığı veya keyfilik taşımadığı sürece Anayasa Mahkemesi
tarafından incelenmeyecektir.

Avukat Mehmet Erbil, İstanbul Üniversitesi Hukuk Fakültesinde hukuk eğitimini tamamlamıştır. 1990 yılından beri İstanbul’da serbest avukatlık yapmaktadır. Çalışmalarını insan hakları ihlalleri ile ilgili olarak ulusal ve uluslararası hukuk alanında yoğunlaştırmıştır.  Avrupa İnsan Hakları Mahkemesi ve Anayasa Mahkemesine yaptığı başvurularla ulusal hukuk mevzuatında bir çok değişikliğin yapılmasına katkıda bulunmuştur.↩

UYARI